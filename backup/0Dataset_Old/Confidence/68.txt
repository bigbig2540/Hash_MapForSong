รักราช จงจิตน้อม		
ภักดี ท่านนา
รักชาติ กอบกรณีย์		
แน่วไว้
รักศาสน์ กอบบุญตรี		
สุจริต ถ้วนเทอญ
รักศักดิ์ จงจิตให้		
โลกซร้องสรรเสริญฯ
ยามเดินยืนนั่งน้อม		
กะมล
รำลึกถึงเทศตน		
อยู่ยั้ง
เป็นรัฎฐะมณฑล		
ไทยอยู่ สราญฮา
คนถนอมแน่นตั้ง		
อยู่เพี้ยงอวสานฯ
ใครรานใครรุกด้าว		
แดนไทย
ไทยรบจนสุดใจ		
ฃาดดิ้น
เสียเนื้อเลือดหลั่งไหล		
ยอมสละ สิ้นแล
เสียชีพไป่เสียสิ้น		
ชื่อก้องเกียรติงามฯ
หากสยามยังอยู่ยั้ง		
ยืนยง
เราก็เหมือนอยู่คง		
ชีพด้วย
หากสยามพินาศลง		
ไทยอยู่ ได้ฤๅ
เราก็เหมือนมอดม้วย		
หมดสิ้นสกุลไทยฯ
